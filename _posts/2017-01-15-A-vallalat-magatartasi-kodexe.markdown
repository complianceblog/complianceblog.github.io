---
layout: post
title:  "A vállalat magatartási kódexe"
date:   2017-01-15 14:15:01 +0100
---

A compliance szakemberek gyakori feladata a vállalat magatartási kódexének elkészítése, karbantartása. Minden nagyvállalatnál van magatartási kódex, amihez valamilyen oktatás is kapcsolódik.

<!--break-->

A kódexet minden munkatársnak meg kell ismernie, így az nem lehet hosszú. A legjobb az egyszerű, átlátható magatartási kódex, amelyből bárki könnyen megismerheti a vállalat legfontosabb értékeit, magatartási elvárásait. Érdemes a kódexet a vállalat compliance alapelveinek deklaratív stílusú felsorolásával kezdeni. Önmagában sokat jelent, hogy a vállalat mit tart annyira fontosnak, hogy itt megemlítésre kerüljön. Helye van még az üzleti működés során felmerülő legfontosabb compliance kockázatok rövid bemutatásának is.
 
Elengedhetetlen, hogy a visszaélések bejelentésének lehetőségére közérthetően utaljon a magatartási kódex, mert a vállalat ezáltal is gyorsabban értesül a magatartási szabályok megsértéséről. A bejelentési eljárás és a bejelentővédelem részletszabályait azonban sokszor érdemesebb külön útmutatóba foglalni. Egyéb részletek, például a vállalati eszközök, készülékek használata, szintén jobb, ha külön szabályzatba kerülnek.
 
A vállalati compliance program alapja, hogy mindenki megismerje és megismerhesse a kódexben leírt alapelveket, amelyek általános iránymutatást nyújtanak. Az ilyen iránymutatás a vállalati compliance kultúra alapja, az elkötelezettség cégére.
 
Téves azt gondolni, hogy egy "mindent magába foglaló" kódex a compliance melletti elkötelezettséget mutatja. Tapasztalatom szerint ez azt is mutathatja, hogy az adott vállalat compliance programja túlságosan a formalitásokra fókuszál. Néhány vállalat kódexe inkább egy soknyelvű használati útmutató és egy részletes ágazati jogszabály keverékének tűnik.
 
A gyakorlatban nem sokat ér az a kódex, amelyik a munkatársak számára minden élethelyzetre vonatkozóan megpróbálja előírni, hogy mit kell tenni. Legfeljebb a compliance szakember megnyugtathatja magát azzal, hogy "én nem felejtettem el beleírni ezt sem". A kódex elvárásainak ugyanis a mindennapokban is teljesülniük kell. Ezt pedig elsősorban az etikai értékek átadása és a legfontosabb szabályok megértése biztosítja.
 
A konkrét élethelyzetek, kockázatok részletes megbeszélésének helye inkább a munkavállalói tréning, a kódex ugyanis igen keveset ér megfelelő oktatás nélkül. A kapcsolódó oktatás a legnagyszerűbb lehetőség arra, hogy a compliance munkatársak megszilárdítsák a vállalat compliance kultúráját.
 
Nemcsak hatékonyabb, de a munkatársak felé is nagyobb bizalmat sugároz, ha a konkrét élethelyzetek helyes megoldását egy tréningen is megtanulhatják, ahol kérdezhetnek is. A munkavállalói tréningen egyből kiderülhet, ha a valóságban más compliance kockázatok merülnek fel a vállalatnál, mint amit a compliance munkatársak, a vezetők vagy a külső tanácsadó elképzeltek a kódex megírásakor.
 
A tréningnek ismétlődőnek kell lennie és minden munkatársra ki kell terjednie. Az egyes funkcióknak, például beszerzés, HR, érdemes külön célzott tréninget is tartani az általános kódextréning mellett. Ugyanígy van értelme az egyes munkavállalói szintek, például középvezetők külön képzésének is. A tréningek tapasztalatait utána nagyszerűen be lehet építeni a magatartási kódexbe.
 
Egyébként is szükséges a magatartási kódexet időnként felülvizsgálni, a gyakorlati tapasztalatoknak, új compliance kihívásoknak megfelelően módosítani. A kódex módosítása más szempontból is hasznos: Egy módosítás mindig lehetőséget biztosít a vállalaton belüli compliance kultúra és munkavállalói elkötelezettség átgondolására, megerősítésére is.
