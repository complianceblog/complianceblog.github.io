---
layout: post
title:  "A kiberbiztonság mindennapi vállalati kockázat"
date:   2017-01-15 14:18:01 +0100
---

Ismertté vált kibertámadások során hírességek meztelen képei, a török állampolgárok listája vagy éppen a Sony, a Yahoo és a British Airways értékes vállalati információi kerültek illetéktelen kezekbe. A kiberbiztonsági kockázatok az érdeklődés középpontjába kerültek. Véget értek azok az idők, amikor a vállalatvezetők hátradőlhettek és azt mondhatták, hogy ők csak az üzleti döntésekkel foglalkoznak, a kiberbiztonság pedig az IT szakemberek dolga.

<!--break-->

A kiberbiztonság mindennapi vállalat kockázattá vált, magyarországi vállalatoknál is több incidenssel találkoztam az elmúlt pár évben. A vállalatvezetőknek és minden elektronikus eszközt használó munkatársnak érteniük kell a folyamatosan változó fenyegetések lényegét, a védekezés legfontosabb szempontjait.
 
Bármelyik vállalat  -  amelynek értékes belső információi, szellemi tulajdona, know-how-ja van  -  támadás áldozatává válhat. Különösen veszélyeztetettek a felhasználói- és ügyféladatot kezelők, vagy ahol az üzleti működésben fontos szerepet játszik az internet. Többé nem az a kérdés, hogy egy vállalatot érhet-e konkrét kiberfenyegetés, csupán az, hogy mikor. Az alábbi szempontok figyelembevétele viszont jó esélyt adhat  a vállalatnak, hogy ne legyen könnyen leszakítható gyümölcs a kiberbűnözők számára.
 
A legfontosabb ennek érdekében a könnyelműség elkerülése. Hiszen a kibertámadásokra valamilyen szinten felkészülő vállalatoknak jó esélyük van arra, hogy a bűnözők helyettük mást választanak.  Ehhez elengedhetetlen a vállalatvezetés elkötelezettsége a kiberbiztonsági kockázatok csökkentése mellett. A felsővezetőknek periodikus jelentést kell megkövetelniük arról, hogyan kezeli az IT a kockázatokat és ehhez biztosítani kell a megfelelő támogatást.
 
Ez a támogatás elsősorban ahhoz szükséges, hogy a vállalat időben rendelkezhessen a   támadások megelőzéséhez szükséges technikai eszközökkel, szoftverekkel.  Sokat segíthet a vállalati rendszer sérülékenységének külső IT tanácsadó általi tesztelése. Arról is érdemes meggyőződni, hogy a vállalatnak van-e jogi tanácsadója, akinek van gyakorlata a kibertámadásokkal felmerülő jogi problémák kezelésében és azonnal rendelkezésre is áll. 

Fontos, hogy a munkavállalói internet- és eszközhasználattal kapcsolatos belső szabályzatok, adatvédelmi hozzájárulások megfelelők legyenek. Sajnos sok vállalatnál nincs is ilyen szabályzat.

A kibertámadások esetén alkalmazandó vészforgatókönyv előzetes kidolgozása is szükséges.  
Ez a támadás korai felismerése esetén az azonnali válaszadást is segíti. Ezek nélkül a támadás csak akkor fog kiderülni, mikor már régen minden információt elloptak, tönkretettek, esetleg nyilvánosságra hoztak. Ilyenkor a helyreállítás költsége is valószínűtlenül magas, nem beszélve a reputációs veszteségről. 
A gyors felismerés érdekében a belső IT-s munkatársaknak megfelelő felhatalmazással kell rendelkezniük a hálózat biztonsági szempontú monitorozására. Ha pedig megtörténik a baj, akkor mindenkinek  -   a védekezést irányító vállalatvezetőtől, a technikai helyreállítást végző IT-sekig -  azonnal tudnia kell mi a feladata.

Amennyiben a vállalat már rendelkezik vészforgatókönyvvel, azt az állandó vállalati compliance tréning részévé kell tenni.
 
A kockázatkezelésből természetesen nem maradhat ki a munkatársak által használt mobil eszközök biztonságossá tétele sem. Nem csak azt kell biztosítani, hogy mindenki csak ahhoz az adathoz férhessen hozzá, amelyikre szüksége van a munkájához, hanem azt is, hogy a legszenzitívebb adatok csak a belső vállalati gépekről legyenek elérhetők.
 
A vállalat adatainak titkosítása az egyik leghatékonyabb védekezési módszer. Így a támadók nemcsak nem férnek hozzá az általuk megszerzett adatokhoz, hanem eleve meg sem szerzik az adatokat. A titkosított állományok nehezen kereshetőek. Amit pedig meg sem talál a behatoló, azt értelemszerűen nem is lophatja el.
 
Sokan elfelejtik, hogy a vállalat kiberbiztonsági kockázatait a vállalaton kívül is kezelni kell. Mindenkinek tanácsolom,  hogy amennyiben külső szolgáltatókkal, partnerekkel adatokat oszt meg, figyeljen oda, hogy a másik félnél is megfelelő-e a kiberbiztonság szintje. A szerződésekben érdemes egyértelművé tenni, hogy a biztonságért a másik fél is teljes mértékben felelős.
