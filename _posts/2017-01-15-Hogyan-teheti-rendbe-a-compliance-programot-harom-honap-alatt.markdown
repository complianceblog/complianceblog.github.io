---
layout: post
title:  "Hogyan teheti rendbe a compliance programot három hónap alatt?"
date:   2017-01-15 13:38:01 +0100
---

A compliance a magyar vállalati szférában is növekvő terület. Egyre több szakember, köztük jogász helyezkedik el compliance pozícióban. A korábbi vállalati jogászok, ügyvédek gyakran szembesülnek azzal új munkakörükben, hogy a vállalat compliance programja kezdetleges vagy ami még rosszabb, csak papíron létezik. Az ebből eredő felelősség viszont az új compliance vezető vállát nyomja az első naptól kezdve, miközben gyakran előfordul az is, hogy a korábban vártnál kevesebb erőforrással kell biztosítani a funkció működését.

<!--break-->

Hogyan teheti rendbe egy új compliance vezető az addig csak papíron létező compliance programot három hónap alatt? A vállalati compliance rendszerek bevezetése során szerzett tapasztalatom szerint már viszonylag kisebb, ám tudatos változtatásokkal is látványos és jelentős fejlődést lehet elérni. A következő néhány lépéssel a compliance vezető hamar túljuthat a kezdeti nehézségeken és elismerést szerezhet a vállalaton belül.

Ha a compliance vezető az egyedüli compliance ember a vállalatnál vagy kevesebb beosztottja van a szükségesnél, akkor különösen érdemes összehívnia egy félhivatalos vállalati compliance munkacsoportot, ahova önkéntes alapon bevonhat egy-egy embert kapcsolódó területekről,  tehát akiknek a munkáját érintik a compliance kockázatok. Ilyen például a HR, a jogi osztály, a kontrolling, az IT, a beszerzés vagy a pénzügy. Ezek az emberek nem válnak compliance munkatársakká, de jó eséllyel támogatni fogják a compliance vezetőt célja elérésében.

A pozíció elfoglalását követő sürgős teendő a vállalat működéséhez kapcsolódó egyedi compliance kockázatok feltárása, hiszen minden további lépést ezekhez képest kell alakítani. Az alaposabb, külső szakértővel elvégzett kockázatelemzés ráér később is. Az elején ugyanis a munkacsoport-tagokkal, fontosabb menedzserekkel való informális beszélgetéssel is nagyszerűen azonosíthatóak a legfontosabb kockázatok.

Ezek mentén kell aztán átnézni és felülvizsgálni a vállalat belső szabályzatait. Az elején itt sem a részletek fontosak, hanem inkább a megfelelő struktúra. Biztosítani kell, hogy legyen egy szakmai sztenderdeknek megfelelő vállalati magatartási kódex és az ezt kiegészítő egyéb szabályzatok közül ne hiányozzanak a legfontosabbak.   Ez a lépés sokszor csak a már bevezetett anyavállalati belső szabályzatok ellenőrzését, minimális javítását jelenti. Hiszen legtöbbször nem a szabályzatok hiánya a probléma.

A belső szabályzatok rendbetétele után már rendelkezésre áll az a tartalom, amit kommunikálni kell a munkatársak felé. Hiszen a tréninggel és a compliance tudatosság növelésével érheti el a leglátványosabb fejlődést az új compliance vezető. Ez sokkal kevesebb erőforrást igényel, mint inkább odafigyelést és szorgalmat. Nem szükséges rögtön átfogó és hosszadalmas képzéssel kezdeni. Egy jól felépített magatartási kódextréning tökéletes kezdés.

A panaszbejelentői rendszer működése az instant compliance fejlesztés utolsó simításas. Fontos egyúttal annak biztosítása, hogy a vállalatnak legyen megfelelő eljárása a bejelentések kivizsgálására is.

Végül hadd adjak hangot meggyőződésemnek, hogy amennyiben az új compliance vezető a felsorolt teendők mindegyikére megfelelő időt szán, akkor három hónap, legfeljebb fél év alatt már elvégezheti a munka legnehezebb részét. Ezt követően majd hosszú ideig nyugodtan építheti tovább a compliance programot, amit ő hozott rendbe vagy aminek ő rakta le az alapjait. Ideális esetben sokkal gyorsabban, mint azt előzetesen bárki is várta volna tőle.
