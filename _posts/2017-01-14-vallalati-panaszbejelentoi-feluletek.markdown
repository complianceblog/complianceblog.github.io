---
layout: post
title:  "Vállalati panaszbejelentői felületek"
date:   2017-01-14
---

A vállalati compliance rendszer működéséhez elengedhetetlen, hogy a kivizsgálandó esetekről a compliance munkatársak tudomást szerezzenek. A bejelentői felület kialakítása, hatékonyabbá tétele gyakran nehézséget okoz. A compliance vezető egyedül nem tud mindenki által elérhető felületet kialakítani. Számos belső jóváhagyásra, segítségre van szüksége és a felületnek a magyar bejelentővédelmi törvény követelményeit is teljesítenie kell.

Az első cél hogy az alapos bejelentés bekerüljön a rendszerbe. A vállalatnak így legyen esélye azt kivizsgálni és szükség esetén intézkedni. Tapasztalatom szerint nem a részletek a fontosak, hanem a mindig elérhető bejelentői felület és az hogy arról minden munkatárs tudjon. Sok esetben az anyavállalat eleve meghatározza milyen felületnek kell működnie a magyarországi leányvállalatnál. Ezt sokszor elegendő csak helyi szinten, magyarul is elérhetővé tenni. Ellenőrizni kell, hogy ez a magyar bejelentővédelmi törvénynek is megfelel-e.

A bejelentés különböző csatornái különbözőképpen járulhatnak hozzá a vállalati compliance rendszer hatékony működéséhez. A továbbiakban ezeket tekintjük át.

Már önmagában is hatékony bejelentői felület ha a munkatársak számára mindig nyitva áll a vezetők ajtaja, panaszaikkal bizalommal fordulhatnak közvetlen felettesükhöz vagy egy magasabb szintű vezetőhöz.

Ugyanilyen fontos, hogy a munkatársak bármikor közvetlenül is megkereshessék a vállalatnál compliance funkciót ellátó beosztottat vagy osztályt. Sokan természetesnek veszik, hogy a HR osztályt keresik meg. Ezért őket mindig fel kell készíteni a bejelentések fogadására, megfelelő becsatornázására.

A független külső fél, például bejelentővédelmi ügyvéd részére tehető bejelentésnek a potenciális bejelentők szempontjából megvan a maga értéke, mivel  nagyobb biztonságot nyújt nekik. A vállalat pedig így visszakérdezhet anélkül, hogy a bejelentő feladná anonimitását. A gyakorlatban érdemes odafigyelni néhány további dologra is.

A bejelentők egy része csak akkor tesz panaszt ha ehhez anonim felület is elérhető, amelynek kialakítása már mindenképpen igényel bizonyos szervezést. Az erre fordított energia általában megtérül. Éppen a legveszélyesebb visszaélések bejelentésének esélyét növeli egy ilyen felület elérhetősége, amelyekről a vállalat vezetése a legjobban szeretne tudni ahelyett, hogy arról a hatóságok értesüljenek.

A technológiai megvalósításnak is nagy jelentősége van. A könnyen kezelhető webes vagy chat alapú bejelentői felület például lehetővé teszi, hogy ha valaki jelenteni szeretne, akkor azelőtt tegye meg, mielőtt még meggondolja magát.

Amennyiben anyavállalati szinten elérhető egy fejlettebb bejelentői felület, érdemes annak magyar nyelvű változatát a helyi leányvállalatnál is alkalmazni.

Összefoglalva az elmondottakat, a vállalatvezető vagy a compliance szakértő helyesen teszi:

1. Ha az előbbiek közül kiválaszt egyet vagy egy pár megoldást.

2. Biztosítja, hogy az összes munkatárs tudjon a lehetőségekről.

3. A beérkező bejelentéseket megfelelően és gyorsan kivizsgálják.

4. Visszajeleznek a bejelentőnek a kivizsgálásról.

5. A tapasztalatok alapján időnként felülvizsgálják a bejelentői felület működését;

6. És indokolt esetben változtatnak rajta.
