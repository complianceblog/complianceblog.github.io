---
layout: post
title:  "Vállalati panaszbejelentői felületek"
date:   2017-01-14
---

A vállalati compliance rendszer működéséhez elengedhetetlen, hogy a kivizsgálandó esetekről a compliance munkatársak tudomást szerezzenek. A bejelentői felület kialakítása, hatékonyabbá tétele gyakran nehézséget okoz. A compliance vezető egyedül nem tud mindenki által elérhető felületet kialakítani, hanem jellemzően belső jóváhagyásra, segítségre van szüksége. A magyar bejelentővédelmi törvény követelményeit is érdemes figyelembe venni.
 
<!-- break -->

Az elsődleges cél, hogy a megalapozott bejelentés bekerüljön a rendszerbe, a vállalatnak így legyen esélye azt kivizsgálni és szükség esetén intézkedni. Tapasztalatom szerint nem a részletek kialakítása fontos, hanem a mindig elérhető bejelentői felület és hogy arról minden munkatárs tudjon. 

Sok esetben az anyavállalat eleve meghatározza milyen felületnek kell működnie a magyarországi leányvállalatnál, ezt gyakran elegendő csak helyi szinten, magyarul is elérhetővé tenni. A compliance szakemberek is korlátozott erőforrásokkal bírnak, ezért amennyiben anyavállalati szinten elérhető egy fejlettebb bejelentői felület, érdemes annak magyar nyelvű változatát a helyi leányvállalatnál is alkalmazni. Ezzel erőfeszítéseket spórolunk meg, de azért szükséges ellenőrizni, hogy a magyar bejelentővédelmi törvénynek is megfelel-e az anyavállalat által javasolt vagy biztosított bejelentői felület.
 
A bejelentés különböző csatornái többféleképpen járulhatnak hozzá a vállalati compliance rendszer hatékony működéséhez.
 
Már önmagában is jó bejelentői felület, ha a munkatársak számára mindig nyitva áll a vezetők ajtaja, panaszaikkal bizalommal fordulhatnak közvetlen felettesükhöz vagy egy magasabb szintű vezetőhöz.
 
Ugyanilyen fontos, hogy a munkatársak bármikor közvetlenül is megkereshessék a vállalatnál compliance funkciót ellátó beosztottat vagy osztályt. Sokan természetesnek veszik, hogy a HR-osztályt keresik meg. Ezért őket mindig fel kell készíteni a bejelentések fogadására, megfelelő becsatornázására.
 
A független külső fél, például bejelentővédelmi ügyvéd részére tehető bejelentésnek a potenciális bejelentők szempontjából megvan a maga értéke, mivel  nagyobb biztonságot nyújt nekik. A vállalat pedig így visszakérdezhet anélkül, hogy a bejelentő feladná anonimitását. A gyakorlatban érdemes odafigyelni néhány további szempontra is.
 
A bejelentők egy része eleve csak akkor tesz panaszt, ha ehhez anonim felület is elérhető, amelynek kialakítása viszont mindenképpen igényel bizonyos szervezést. Az erre fordított energia általában megtérül. Éppen a legveszélyesebb visszaélések bejelentésének esélyét növeli egy ilyen felület elérhetősége, tehát amelyekről a vállalat vezetése a legjobban szeretne tudni ahelyett, hogy arról a hatóságok értesüljenek.
 
A technológiai megvalósításnak is nagy jelentősége van. A könnyen kezelhető webes vagy chat alapú bejelentői felület például lehetővé teszi, hogy ha valaki jelenteni szeretne, akkor azelőtt tegye meg, mielőtt még meggondolná magát. 

A vállalatvezető vagy a compliance szakértő tehát helyesen teszi:
 
Ha az előbbiek közül kiválaszt egyet vagy egy pár megoldást.
 
2. Biztosítja, hogy az összes munkatárs tudjon a lehetőségekről.
 
3. A beérkező bejelentéseket megfelelően és gyorsan kivizsgálják.
 
4. Visszajeleznek a bejelentőnek a kivizsgálásról.
 
5. A tapasztalatok alapján időnként felülvizsgálják a bejelentői felület működését;

6. És indokolt esetben változtatnak rajta.
