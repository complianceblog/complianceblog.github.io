---
layout: post
title:  "FCPA: A korrupciót világszerte tiltó amerikai törvény"
date:   2017-01-15 13:48:01 +0100
---

<!-- In your posts file, put your marker wherever you want to cut off the post for the main blog page -->

A multinacionális vállalatok korrupcióellenes tréningjei és szabályzatai általában foglalkoznak a külföldi korrupciót tiltó amerikai törvénnyel, az FCPA-vel. Sőt az ilyen tréningek és szabályzatok bevezetése nagyrészt éppen az FCPA-nek köszönhető. A törvény megsértése miatt indított amerikai eljárások és az esetenként több százmillió dolláros bírságok ma is a compliance szakma motorjának számítanak. A tíz legsúlyosabb büntetés összességében eléri a 4,4 milliárd dollárt. A továbbiakban az FCPA korrupcióellenes rendelkezéseinek jelentőségét mutatom be.

<!--break-->

E rendelkezések hatálya igen széleskörű, túlterjed az amerikai vállalatokon és személyeken. Az FCPA vonatkozik amerikai tőzsdén jegyzett vállalatokra, ezek vezetőire, alkalmazottaira, ügynökeire. Az amerikai hatóságok eljárhatnak továbbá ha egy korrupciós cselekmény valamilyen módon kapcsolódik az USA-hoz. Elég lehet ehhez amerikai bankszámla használata, egy ottani találkozó, de akár amerikai szervereken történő e-mail levelezés is. A Magyarországon működő multinacionális vállalatok is az FCPA hatálya alá tartozhatnak.

Számukra a korrupció tehát nemcsak a magyar büntetőtörvénykönyv szempontjából kockázatos és tilos. Legyen szó akár csúszópénzről, ajándékról, utaztatásról, vendéglátásról. Netán jótékonysági felajánlásokról vagy rokonok érdemtelen alkalmazásáról. A tilalom eleve tágan értelmezett. Vonatkozik a vesztegetésen kívül más korrupciós cselekményekre is, amelyek célja a vállalat számára bármilyen üzleti előny biztosítása.

Kormányzati személynek számít gyakorlatilag minden állami alkalmazott, dolgozzon például állami vállalatnál vagy orvosként, tanárként. Számos nemzetközi gyógyszercég az FCPA miatt vizsgálta felül a gyógyszereket felíró orvosok részére adott ajándékokat, konferenciákon való részvétel támogatását.

A vállalat felelőssége akkor is felmerül, ha a korrupciós cselekményt nem alkalmazottja, hanem az érdekében eljáró harmadik fél követi el. A legtöbb FCPA-bírsághoz hozzájárul az értékesítési ügynökök, tanácsadók, közvetítők, joint venture partnerek magatartása. Az amerikai hatóságok szerint a vállalat akkor is felelős, ha ugyan nem ismerte az érdekében eljáró személyek korrupt gyakorlatát, de annak közvetett jelei láthatóak voltak. A korrupt szándék fogalmát egyre tágabban értelmezik.

Az FCPA-kockázat tehát a korrupciós cselekmények széles körében merül fel, de a gazdasági vesztegetés esetén általában nem. Ettől függetlenül minden vállalatnak ajánlom, hogy az FCPA-tréningek esetén térjen ki egyúttal a gazdasági vesztegetés, visszaosztás kockázatára. Egyrészt Magyarországon ez is bűncselekmény, másrészt az FCPA hatására megalkotott UK Bribery Act hatálya már a gazdasági korrupcióra is kiterjed.

Az FCPA a vállalatok és az érdekükben eljáró egyének számára is bűncselekménnyé tette a külföldi állami tisztviselők megvesztegetését. Ugyan kerültek börtönbe vállalatvezetők, de az eljárások nagyobb részében csak a vállalat viselte a következményeket. Szeptemberben azonban az amerikai igazságügyi minisztérium bejelentette, hogy nagyobb hangsúlyt fog fektetni a vállalati mellett az egyéni felelősségre is. Ezért például a jövőben a vállalat eljárást segítő magatartása csak akkor lehet enyhítő körülmény, ha az a kokrét cselekményt elkövetőkkel kapcsolatos információit is feltárja. Az eljárást segítő magatartás elismerése nagyon fontos a vállalatoknak, ezért az új hozzáállásnak biztosan lesz hatása. A compliance szakembereknek pedig ezentúl még több hangsúlyt kell fektetniük arra, hogy a vállalat munkatársai tisztában legyenek az őket személyesen is érintő kockázatokkal.

Számos egyébként profitábilis piacon okoz gondot vállalatoknak, hogy a korrupció  a rendes üzleti működés része. Sokan felróják az FCPA-nek, hogy a külföldön is alkalmazandó korrupcióellenes szabály miatt ezekben az országokban nehéz vagy lehetetlen a sikeres működés. Mások pedig az FCPA-t az Egyesült Államok által alkalmazott nemzetközi adónak tartják, hangsúlyozva, hogy a külföldi vállalatok átlagosan közel négyszer annyi bírságot fizetnek, mint az amerikaiak. Az FCPA valóban azt eredményezheti, hogy bizonyos piacokon lehetetlen egyszerre jogszerűen és nyereségesen működni. Az is igaz, hogy a tíz legnagyobb összegű bírság közül csupán kettőt fizetett amerikai vállalat.

Az FCPA azonban véglegesen a nemzetközi üzleti környezet részévé vált. És egyre fontosabb részévé. Többek közt a szigorodó kormányzati fellépés, a vállalatvezetők egyéni büntetőjogi felelősségének előtérbe helyezése és a nemzetközi bűnügyi együttműködés miatt. Megfigyelhető továbbá a trend, hogy más országok is követik az amerikai példát hasonló szabályozással, eljárásokkal.

Ezért a vállalatok helyesen teszik, ha mind a magatartási kódex, mind a compliance tréning foglalkozik a korrupciós kockázatokkal. A szerződésekben pedig javaslom korrupcióellenes rendelkezések alkalmazását. A többszázmillió dolláros bírságösszegek azt is egyértelművé teszik, hogy nem elegendő csak a munkavállalókra figyelni. Hanem biztosítani kell, hogy a szerződéses partnerek, például területi képviselők és értékesítési ügynökök is betartsák a vállalat korrupcióellenes szabályait.
